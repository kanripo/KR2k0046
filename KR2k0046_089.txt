# -*- mode: mandoku-view; -*-
#+TITLE: 湖廣通志
#+DATE: 2015-08-24 22:41:52.549886
#+PROPERTY: ID KR2k0046
#+PROPERTY: BASEEDITION WYG    
#+PROPERTY: JUAN 卷八十九
<pb:KR2k0046_WYG_089-1a>¶
欽定四庫全書¶
　湖廣通志巻八十九¶
　　藝文志¶
　　五言絶句¶
　唐¶
　　漢江　　　　　　　　　　　　宋之問¶
嶺外音書斷經冬復歴春近鄉情更怯不敢問來人¶
　　湘中寄鑿山人　　　　　　　　宋之問¶
<pb:KR2k0046_WYG_089-1b>¶
願與道林近意在逍遙篇自有靈麓寺何用沃洲禪¶
　　送胡大　　　　　　　　　　　王昌齡¶
荆門不堪别況乃瀟湘秋何處遙望君江邊明月樓¶
　　江中對月　　　　　　　　　　劉長卿¶
空洲夕斂烟望月湘江裏歴歴沙上人月中孤渡水¶
　　遊道林寺　　　　　　　　　　戴叔虞¶
佳山路不遠俗侣到常稀及此烟霞暮相看夜欲歸¶
　　朗州閒詠　　　　　　　　　　劉禹錫¶
<pb:KR2k0046_WYG_089-2a>¶
星象垂鳥翼蠻陬相犬牙俚人歌竹節仙洞閉桃花¶
　　零陵早春　　　　　　　　　　栁宗元¶
問春從此去幾日到秦原憑寄還鄉夢殷勤入故園¶
　　黄溪聞猿　　　　　　　　　　栁宗元¶
溪路千里曲哀猿何處鳴孤臣淚已盡虚作斷腸聲¶
　　再上湘江　　　　　　　　　　栁宗元¶
好在湘江水今朝又上來不知從此去更遣幾年迴¶
　　昭君怨　　　　　　　　　　　張　祐¶
<pb:KR2k0046_WYG_089-2b>¶
萬里邊城遠千山行路難舉頭惟見日何處是長安¶
　　洗墨池　　　　　　　　　　　李　翺¶
賸有臨池興人稱協律郎至今蝌蚪跡猶帶墨痕香¶
　宋¶
　　赤壁山　　　　　　　　　　　王安石¶
日淨山如染風暝草欲薰梅殘數點雪麥漲一川雲¶
　　東渚二首　　　　　　　　　　張　栻¶
團團凌風桂宛在水之東月色穿林影却下碧波中¶
<pb:KR2k0046_WYG_089-3a>¶
小山幽桂叢歲暮靄佳色花落洞庭波秋風𣺌何極¶
　　西嶼二首　　　　　　　　　　張　栻¶
朝吟東渚風夕弄西嶼月人境諒非遙湖山自幽絶¶
繫舟西岸邊幅巾自來去島嶼花木深蟬鳴不知處¶
　　船齋二首　　　　　　　　　　張　栻¶
窓低蘆葦秋更有江湖思久已倦垂綸游魚不須避¶
考槃須在陸混濛水雲深正爾滄洲趣難忘魏闕心¶
　　栁堤　　　　　　　　　　　　張　栻¶
<pb:KR2k0046_WYG_089-3b>¶
渚華初出水隄栁亦成行吟罷天津句薰風拂面凉¶
　　蘭澗二首　　　　　　　　　　張　栻¶
藝蘭北澗側澗曲風紆餘願言植根固芬芳長慰予¶
光風浮碧澗蘭杜日猗猗竟歲無人采含薰只自知¶
　　石瀬二首　　　　　　　　　　張　栻¶
疏此竹下渠潄彼澗中石暮舘遠寒聲秋後動澄碧¶
流泉自清瀉觸石短長鳴窮年竹根底知我讀書聲¶
　　山齋二首　　　　　　　　　　張　栻¶
<pb:KR2k0046_WYG_089-4a>¶
藏書樓上頭讀書樓下屋懷哉千載心俯仰數椽足¶
疊石小崢嶸修篁髙下生地偏人跡罕古井轆轤鳴¶
　　濯清亭二首　　　　　　　　　張　栻¶
芙蓉豈不好濯濯清漣漪采之不盈把怊悵暮忘饑¶
涉江采芙蓉十反心無斁不遇無極翁深理竟無識¶
　　城南書院十景十首　　　　　　張　栻¶
　　　納湖¶
源源錫潭水滙此南城陰岸花有開落水盈無淺深¶
<pb:KR2k0046_WYG_089-4b>¶
　　　書樓¶
髙樓出林杪中有千載書昔人不可見倚檻意何如¶
　　　麗澤堂¶
長哦伐木篇佇立以望子日暮飛鳥歸門前長春水¶
　　　䝉軒¶
開軒僅尋丈水行亦蕭疎客來須起敬題榜了翁書¶
　　　卷雲亭¶
雲生山氣佳雲轉山氣靜隠几亦何心此氣相與永¶
<pb:KR2k0046_WYG_089-5a>¶
　　　月榭¶
危欄明倒影面面湧金波何處無佳月唯應此地多¶
　　　琮琤谷¶
幽谷竹成陰懸流漱石聲不妨風月夕來此聽琮琤¶
　　　聽雨舫¶
風吹渡頭雨槭槭蓬上聲欣然㑹心處端復與誰評¶
　　　採菱舟¶
杖策下亭阿水清魚可數郤上采菱舟乘風過南楚¶
<pb:KR2k0046_WYG_089-5b>¶
　　　南阜¶
湘水接洞庭秋山見遙碧南阜時一登搔首意無斁¶
　　十景為敬夫賦　　　　　　　　朱　子¶
　　　納湖¶
詩筒連畫卷坐看復行吟想像湖南水秋來幾許深¶
　　　書樓¶
君家一編書不自圮上得石室寄林端時來玩幽&KR0296;¶
　　　麗澤堂¶
<pb:KR2k0046_WYG_089-6a>¶
堂後林影宻堂前湖水深感君懷我意千里夢相尋¶
　　　䝉軒¶
先生湖海姿䝉養今日閟銘坐仰先賢點畫存彖繫¶
　　　巻雲亭¶
西山雲氣深徙倚一舒歗浩蕩忽搴開為君展遐眺¶
　　　月榭¶
月色三秋白湖光四面平與君凌倒影上下極髙明¶
　　　琮琤谷¶
<pb:KR2k0046_WYG_089-6b>¶
湖光湛可流嵌竇亦潛住倚杖忽琮琤竹聲無覓處¶
　　　聽雨舫¶
綵舟停畫槳客興得髙眠夢破篷窓雨寒聲動一川¶
　　　採菱舟¶
湖平秋水碧桂棹木蘭舟一曲菱歌晚驚飛欲下鷗¶
　　　南阜¶
髙邱復層觀何日共登臨一目寒江盡寒江列暮岑¶
　元¶
<pb:KR2k0046_WYG_089-7a>¶
　　江天暮雪　　　　　　　　　　掲奚斯¶
孤舟三月往不見有人家紛紛竹籬處却恐是梅花¶
　明¶
　　夕上江陵二首　　　　　　　　楊　慎¶
熒熒沙市燈紞紞黄潭鼓悠悠隠後帆遙遙仍前渚¶
水落沙溆寛鴈聲驚早寒舟子夜不寐北風吹雀竿¶
　　過恨這關　　　　　　　　　　任家相¶
楚塞諸山盡巑岏鳥道還關頭停馭客不為路行難¶
<pb:KR2k0046_WYG_089-7b>¶
皇清¶
　　雨泊瀟湘　　　　　　　　　　蕭企昭¶
　遠影晴川閣低看大别山江湖千頃濕風雨一舟閒¶
　　黄帝岩(在衡嶽/)　　　　　　　　彭　齡¶
　攢峯岩石亂萬里海雲横父老言黄帝吾心自赤城¶
　七言絶句¶
　唐¶
　　湘中早春　　　　　　　　　　杜審言¶
<pb:KR2k0046_WYG_089-8a>¶
遲日園林悲昔遊今春花鳥作邊愁獨憐京國人南竄¶
不似湘江水北流¶
　　泛洞庭　　　　　　　　　　　張　說¶
平湖一望水連天秋景千尋下洞泉忽驚水上江華滿¶
疑是乘舟到日邊¶
　　黄鶴樓送孟浩然之廣陵　　　　李　白¶
故人西辭黄鶴樓烟花三月下揚州孤帆遠影碧空盡¶
唯見長江天際流¶
<pb:KR2k0046_WYG_089-8b>¶
　　望天門山　　　　　　　　　　李　白¶
天門中斷楚江開碧水東流至北迴兩岸青山相對出¶
孤帆一片日邊來¶
　　早發白帝城　　　　　　　　　李　白¶
朝辭白帝彩雲間千里江陵一日還兩岸猿聲啼不住¶
輕舟巳過萬重山¶
　　與史郎中欽聽黄鶴樓上吹笛　　李　白¶
一為遷客去長沙西望長安不見家黄鶴樓中吹玉笛¶
<pb:KR2k0046_WYG_089-9a>¶
江城五月落梅花¶
　　巴陵贈賈舍人　　　　　　　　李　白¶
賈生西望憶京華湘浦南遷莫怨嗟聖主恩深漢文帝¶
憐君不遣到長沙¶
　　聞王昌齡左遷龍標尉遙有此寄　李　白¶
楊花落盡子規啼聞道龍標過五溪我寄愁心與明月¶
隨風直到夜郎西¶
　　洞庭湖　　　　　　　　　　　李　白¶
<pb:KR2k0046_WYG_089-9b>¶
洞庭西望楚江分水盡南天見白雲日落長沙秋色遠¶
不知何處弔湘君¶
　　衡山　　　　　　　　　　　　李　白¶
衡山蒼蒼入紫冥下看南極老人星回飈吹散五峯雪¶
往往飛花落洞庭¶
　　寄衡岳僧　　　　　　　　　　釋懷素¶
祝融髙座對寒峯雲水昭丘幾萬重五月衲衣猶擁火¶
起來白鶴冷青松¶
<pb:KR2k0046_WYG_089-10a>¶
　　西亭春望　　　　　　　　　　賈　至¶
日長風暖栁青青北鴈歸飛入窅㝠岳陽城上聞吹笛¶
能使春心滿洞庭¶
　　與李白同泛洞庭　　　　　　　賈　至¶
楓岸紛紛落葉多洞庭秋水晚來波乘興扁舟無近遠¶
白雲明月弔湘娥¶
　　欸乃曲(有序/)　　　　　　　　　元　結¶
　　　大厯初結為道州刺史以軍事詣都使還州逢¶
<pb:KR2k0046_WYG_089-10b>¶
　　　春水舟行不進作欸乃曲五首命舟子唱之以¶
　　　取適於道路¶
　　一¶
偶存名跡在人間順時與俗未安閒來謁大官兼問政¶
扁舟却入九疑山¶
　　二¶
湘江二月春水平滿月和風宜夜行唱橈欲過平陽戍¶
守吏相呼問姓名¶
<pb:KR2k0046_WYG_089-11a>¶
　　三¶
千里風林煙雨深無朝無暮有猿吟停橈靜聽曲中意¶
好是雲山韶濩音¶
　　四¶
零陵郡北湘水東浯溪形勝滿湘中溪口石巔堪自逸¶
誰能相伴作漁翁¶
　　五¶
下瀧船似入深淵上瀧船似欲升天瀧南始到九疑郡¶
<pb:KR2k0046_WYG_089-11b>¶
應絶髙人乘興船¶
　　歸鴈　　　　　　　　　　　　錢　起¶
瀟湘何事等閒回水碧沙明兩岸苔二十五絃彈夜月¶
不勝清怨却飛來¶
　　夜泊湘江　　　　　　　　　　郎士元¶
湘山水落洞庭波湘水連雲秋鴈多寂寞舟中人借問¶
月明只自聽漁歌¶
　　寄楊衡州　　　　　　　　　　韓　翃¶
<pb:KR2k0046_WYG_089-12a>¶
湘竹斑斑湘水春衡陽太守虎符新朝來笑向歸鴻道¶
早晚羣飛見主人¶
　　湘中送友人　　　　　　　　　顧　況¶
青草湖邊日色低黄茅嶂裏鷓鴣啼丈夫飄泊今如此¶
一曲長歌楚水西¶
　　湘南即事　　　　　　　　　　戴叔倫¶
盧橘花開楓葉衰出門何處望京師沅湘日夜東流去¶
不為愁人住少時¶
<pb:KR2k0046_WYG_089-12b>¶
　　君山　　　　　　　　　　　　劉禹錫¶
午夜君山玩月迴西隣小圃碧蓮開天香風露蒼然冷¶
雲在清霄鶴未來¶
　　過衡山見新花開却寄弟　　　　栁宗元¶
故國名園久别離今朝楚樹發南枝晴天歸路好相逐¶
正是峯前囘鴈時¶
　　四祖山　　　　　　　　　　　栁宗元¶
破額山前碧玉流騷人遙駐木蘭舟春風無限瀟湘意¶
<pb:KR2k0046_WYG_089-13a>¶
欲採蘋花不自由¶
　　汨羅　　　　　　　　　　　　栁宗元¶
南來不作楚臣悲重入修門自有期為報春風汨羅道¶
莫將波浪枉明時¶
　　題楚昭王廟　　　　　　　　　韓　愈¶
邱墳滿目衣冠盡城闕連雲草樹荒猶有國人懷舊德¶
一間茅屋祭昭王¶
　　贈張侍御二首　　　　　　　　韓　愈¶
<pb:KR2k0046_WYG_089-13b>¶
休垂絶徼千行泪共泛清湘一葉舟今日嶺猿兼越鳥¶
可憐同聽不同愁¶
　　又¶
山作劍攢江瀉鏡扁舟斗轉疾於飛迴頭笑向張公子¶
終日思歸此日歸¶
　　郴口又贈張十功曹　　　　　　韓　愈¶
雪颭霜翻看不分雷驚電轉語難聞沿涯宛轉到深處¶
何限青天無片雲¶
<pb:KR2k0046_WYG_089-14a>¶
　　送毛令　　　　　　　　　　　吕　温¶
布帛精麄任土宜疲人識信每先期今朝臨别無他囑¶
惟是蒲鞭也莫施¶
　　劉郎浦　　　　　　　　　　　吕　溫¶
吳蜀成婚此水潯珍珠步障幄黄金誰將一女輕天下¶
欲換劉郎鼎峙心¶
　　白雪樓　　　　　　　　　　　白居易¶
白雪樓中一望鄉青山簇簇水茫茫朝來渡口逢京使¶
<pb:KR2k0046_WYG_089-14b>¶
說到煙塵近洛陽¶
　　次漢上　　　　　　　　　　　賈　島¶
習家池沼草萋萋嵐樹光中信馬蹄漢主廟前襄水碧¶
一聲風角夕陽低¶
　　巴東夜雨　　　　　　　　　　李商隠¶
欲問歸期未有期巴山夜雨漲秋池何當共翦西窻燭¶
却話巴東夜雨時¶
　　題齊安城樓　　　　　　　　　杜　牧¶
<pb:KR2k0046_WYG_089-15a>¶
鳴軋江樓角一聲㣲陽瀲瀲落寒汀不用憑欄苦回首¶
故鄉七十五長亭¶
　　赤壁　　　　　　　　　　　　杜　牧¶
折㦸沉沙鐵未銷自將磨洗認前朝東風不與周郎便¶
銅雀春深鎖二喬¶
　　三十六灣　　　　　　　　　　許　渾¶
縹緲臨風思美人荻花楓葉帶灘聲夜深吹笛移船去¶
三十六灣秋月明¶
<pb:KR2k0046_WYG_089-15b>¶
　　湘中怨　　　　　　　　　　　温庭筠¶
冰簟銀床夢不成碧天如水夜雲輕鴈聲逺過瀟湘去¶
十二樓中月自明¶
　　漢陽太白樓　　　　　　　　　李羣玉¶
江上紅樓翠靄間滿簾江水滿窓山青楓綠草將愁去¶
遠入吳雲暝不還¶
　　瞿童仙徑　　　　　　　　　　李羣玉¶
我到瞿童上昇處山川西望使人愁紫雲白鶴去不返¶
<pb:KR2k0046_WYG_089-16a>¶
唯有桃花溪水流¶
　　湘中絃　　　　　　　　　　　崔　塗¶
煙愁雲細雪冥冥杜蘭香老三湘清故山望斷不知處¶
鵯鵊隔花啼一聲¶
　　初過漢江　　　　　　　　　　李建勳¶
襄陽好向峴亭看人物蕭條屬歲闌為報習家多置酒¶
夜來風雪過江寒¶
　　題武陵　　　　　　　　　　　曹　唐¶
<pb:KR2k0046_WYG_089-16b>¶
此生終使此身閒不是秦時且要還努力桃花與流水¶
莫辭相送到人間¶
　　君山　　　　　　　　　　　　程　賀¶
曾遊方外見麻姑說道君山自古無云是崑崙山頂石¶
海風飄落洞庭湖¶
　　過洞庭　　　　　　　　　　　唐温如¶
西風吹老洞庭波一夜湘君白髮多醉後不知天在水¶
滿船清夢壓星河¶
<pb:KR2k0046_WYG_089-17a>¶
　　送劉萱之道州謁崔大夫　　　　劉長卿¶
沅水悠悠湘水春臨岐南望一沾巾信陵門下三千客¶
君到長沙見幾人¶
　　題湘上草堂　　　　　　　　　僧皎然¶
山居不買剡中山湖上千峯處處閒芳草白雲留我住¶
世人何事得相關¶
　宋¶
　　秋風亭　　　　　　　　　　　蘇　軾¶
<pb:KR2k0046_WYG_089-17b>¶
人知公惠在巴東不識三朝社稷功平日孤舟在何處¶
江亭依舊傍秋風¶
　　浮雲樓　　　　　　　　　　　鄭　獬¶
樓在浮雲縹緲間浮雲破處見朱闌山光對入鄖城紫¶
溪影横飛夢澤寒¶
　　長沙　　　　　　　　　　　　周光嶽¶
江上南風起白蘋長沙城郭異咸秦故鄉猶自嫌卑濕¶
何況當時賦鵩人¶
<pb:KR2k0046_WYG_089-18a>¶
　　藏春亭　　　　　　　　　　　阮　閱¶
萬紫千紅一徑深臙脂為地粉為林有人來問春何在¶
向道花間無處尋¶
　　東山(劉瞻讀書處/)　　　　　　　丁　逢¶
水遶山圍夏木蒼舊時賢相讀書堂窻間逺岫供吟遍¶
來倚闌干半月凉¶
　　瀟湘八景圖詩(總序/)　　　　　　米　芾¶
　　　瀟水出道州湘水出全州至永州而合流焉自¶
<pb:KR2k0046_WYG_089-18b>¶
　　　湖而南皆二水所經至湘陰始與沅之水㑹又¶
　　　至洞庭與巴江之水合故湖之南皆可以瀟湘¶
　　　名水若湖之北則漢沔湯湯不得謂之瀟湘瀟¶
　　　湘之景可得聞乎洞庭南來浩淼沉碧疊嶂層¶
　　　嵓綿衍千里際以天宇之虚碧雜以煙霞之吞¶
　　　吐風帆沙鳥出没往來水竹雲林映帶左右朝¶
　　　昏之氣不同四時之候不一此則瀟湘之大觀¶
　　　也若夫八景之極致則具列於左各系以序¶
<pb:KR2k0046_WYG_089-19a>¶
　　瀟湘夜雨¶
　　　苦竹叢翳鷓鴣哀鳴江雲黯黯江水冥冥翻河¶
　　　倒海若注若傾舞泣珠之淵客悲鼓瑟之湘靈¶
大王長嘯起雄風又逐行雲入夢中想像瑤臺環珮濕¶
令人腸斷楚江東¶
　　山市晴嵐¶
　　　依山為郭列肆為居魚蝦之㑹菱芡之都來者¶
　　　于于往者徐徐林端縹緲巒表縈紆翠含山色¶
<pb:KR2k0046_WYG_089-19b>¶
　　　紅射朝暉舒不盈乎一掬散則滿乎太虚¶
亂峯空翠晴還濕山市嵐昏近覺遙正值㣲寒堪索醉¶
酒旗從此不須招¶
　　逺浦歸帆¶
　　　晴嵐漾波落霞照水有葉其舟捷如飛羽幸濟¶
　　　洪濤將以寧處家人候門觀笑容與¶
江漢遊女石橊裙一道菱歌兩岸聞估客歸帆休悵望¶
閨中紅粉正思君¶
<pb:KR2k0046_WYG_089-20a>¶
　　煙寺晚鐘¶
　　　暝入松門陰生蓮宇杖錫之僧將歸林莽蒲牢¶
　　　一聲猿驚鶴舉幽谷雲藏東山月吐¶
絶頂髙僧未易逢禪床長被白雲封殘鐘巳罷寥天逺¶
杖錫時過紫蓋峯¶
　　漁村夕照¶
　　　翼翼其廬瀕崖以居泛泛其艇依荷與蒲有魚¶
　　　可鱠有酒可需收綸捲網其樂何如西山之暉¶
<pb:KR2k0046_WYG_089-20b>¶
　　　在我桑榆¶
曬網柴門返照新桃花流水認前津買魚酤酒湘江去¶
遠弔懷沙作賦人¶
　　洞庭秋月¶
　　　君山南來浩浩滄溟飄風之不起層浪之不生¶
　　　夜氣既清清露斯零素娥浴水光盪金精倒霓¶
　　　裳之清影來廣樂之天聲纎雲不起上下虛明¶
李白曾攜月下仙煙波秋醉洞庭船我來更欲騎黄鶴¶
<pb:KR2k0046_WYG_089-21a>¶
直上髙樓一醉眠¶
　　平沙落雁¶
　　　霜清木落蘆葦蒼蒼羣雁肅肅有列其行或飲¶
　　　或啄或鳴或翔匪上林之不美懼繒繳之是將¶
　　　雲飛水宿聊以隨陽¶
陣斷衡陽惜此迴沙明水碧岸莓苔相呼正喜無繒繳¶
又被孤城畫角催¶
　　江天暮雪¶
<pb:KR2k0046_WYG_089-21b>¶
　　　歲晏江空風嚴水結馮夷翦冰亂飄洒雪浩歌¶
　　　者誰一篷載月獨釣寒潭于焉曠絶¶
蓑笠無踪失釣船彤雲黯淡混江天湘妃獨對君山老¶
鏡裏修眉巳皓然¶
　　祝融峯　　　　　　　　　　　朱　子¶
我來萬里駕長風絶壑層雲欲盪胸濁酒三盃豪興發¶
朗吟飛下祝融峯¶
　　蓮花峰　　　　　　　　　　　朱　子¶
<pb:KR2k0046_WYG_089-22a>¶
月曉風清墮白蓮世間無物敢爭妍如何今夜峯頭雪¶
撩得新詩續舊篇¶
　　七日嶽麓道中尋梅不獲十日遇雪¶
　　　　　　　　　　　　　　　　朱　子¶
三日山行風繞林天寒歲莫客愁深心期巳悞梅花約¶
急雪無端更滿襟¶
　　登道鄉臺夜歸得五絶　　　　　張　栻¶
三年不作山中客才踏船舷眼便明曳杖直登千尺磴¶
<pb:KR2k0046_WYG_089-22b>¶
尚欣脚力慰平生¶
舊日書堂倚翠屏只今棟宇尚髙明門前恍若聞絃誦¶
㶁㶁遶墻流水聲¶
道傍老松髙拂青刳心取眼破何人說與往來須愛䕶¶
雪霜時節看長身¶
人來人去空千古花落花開任四時白鹿泉頭茶味永¶
山僧兀自不曾知¶
湘江歲晚水清淺橘洲霜後猶青葱歸舟着夜未渠進¶
<pb:KR2k0046_WYG_089-23a>¶
且看魚火聽疎鐘¶
　　城南書院雜咏十六首　　　　　張　栻¶
差差竹影連波靜細細荷風透屋香午寂睡餘聊隠几¶
人間何事較閒忙¶
新竹成林蕉葉青隔籬深處有蟬鳴晚凉更覺長隄靜¶
自遶荷花待月明¶
堦前樹影開還合葉低蟬聲短復長睡起更衣茶味永¶
客來聊共竹風凉¶
<pb:KR2k0046_WYG_089-23b>¶
秋風颯颯林塘晚萬綠叢中數點紅若識榮枯是真實¶
不知何物是談空¶
移得幽蘭幾本來竹籬深處手培栽芬芳不必紉為佩¶
月白風清取自開¶
晚來天氣更清新獨倚欄干正暮春花落花開鶯自語¶
東風吹水細鱗鱗¶
無言桃栁也成陰葉底黄鸝自好音一縷罏煙清晝永¶
韋編巻罷短長吟¶
<pb:KR2k0046_WYG_089-24a>¶
化工生意源源在靜處詳觀總不偏飛絮滿空春不盡¶
新荷貼水巳田田¶
莫道閒中一事無閒中事業有工夫閉門清晝讀書罷¶
掃地焚香自到晡¶
亭畔薰風盡日凉來從水面過新篁悠然便覺盈襟抱¶
千古虞絃意未央¶
朝陽初上藕花香下馬虚亭一味凉山鳥自呼魚自樂¶
誰云身世可相忘¶
<pb:KR2k0046_WYG_089-24b>¶
睡覺西山月正平荷風不斷曉凉生園中雙鶴知人意¶
巳作金風警露聲¶
西風半夜摧炎暑曉看雲横天際秋時序轉移皆妙理¶
唯應及早戒衣裘¶
新凉修竹意逾靜初日芙蕖色倍明物態直須閑裏見¶
人情多向快中生¶
四面紅蕖鏡緑波晚凉奈此野情何憑城更覺看山隠¶
入户還欣待月多¶
<pb:KR2k0046_WYG_089-25a>¶
今年少雨菊花遲新蕋方開兩三枝但得悠然真意在¶
青山何處不相宜¶
　　城南即事二首　　　　　　　　張　栻¶
活泉細引忽盈溝自遶書齋㶁㶁流添得眼前無限思¶
石橋竹塢共清幽¶
一春風雨水平湖更覺湖心月榭孤坐看白花開落遍¶
依然山色對清廬¶
　　嶽麓尋梅不獲和元晦韻　　　　張　栻¶
<pb:KR2k0046_WYG_089-25b>¶
眼前飛雪灑千林更着寒溪水淺深應有梅花連夜發¶
却煩詩句寫愁襟¶
　　秋風亭¶
江水秋風宋玉悲長官手自葺茅茨人生窮達誰能料¶
蠟淚成堆又一時¶
　元¶
　　太平興國寺栢　　　　　　　　虞　集¶
憑陵霜雪鼓風雷此樹相傳禹手栽想見樓頭黄鶴客¶
<pb:KR2k0046_WYG_089-26a>¶
一年一度此山來¶
　明¶
　　過茶陵　　　　　　　　　　　解　縉¶
清江一曲弄晴暉樹色山光緑染衣正好垂綸尋酒伴¶
休官更買釣船歸¶
　　同開府閱城　　　　　　　　　邊　貢¶
睥睨連雲十二樓西南形勝數荆州已教峴首為屏繞¶
更遣巴江作帶流¶
<pb:KR2k0046_WYG_089-26b>¶
　　入峽　　　　　　　　　　　　詹　同¶
黄牛廟下水如絃白狗峽中數尺天百丈牽春上巴蜀¶
巖花無數照江船¶
　　返郡書感　　　　　　　　　　謝　省¶
竹馬重迎太守還年豐事簡吏民閑寇君暫借終難久¶
先有歸心在故山¶
　　發郡中偶成　　　　　　　　　謝　省¶
解綬浮江出邵陵一麾天地鬢星星小舟蕩漾空無物¶
<pb:KR2k0046_WYG_089-27a>¶
載得民情過洞庭¶
　　漢江古意　　　　　　　　　　張居正¶
漢江東流風作波南船北船愁經過舟師縮手把雙槳¶
對客唱公無渡河¶
襄陽渡頭春可憐襄陽城北花含煙大隄髙樓酒初熟¶
歡吟且駐木蘭船¶
　　題攸水　　　　　　　　　　　楊一清¶
入畫晴江曉色分東風吹碧盡成紋買舟若過三湘日¶
<pb:KR2k0046_WYG_089-27b>¶
應把清波弄白雲¶
　　遊南嶽　　　　　　　　　　　楊一位¶
遊趣深知李謫仙浮家晚泊楚江煙衡山七十二峯好¶
一箇峯頭住一年¶
　　憶衡山　　　　　　　　　　　陳獻章¶
南嶽千尋雲萬尋丹青難寫夢中心人間鐵篴無吹處¶
又向秋風寄此音¶
　　觀羊叔子墮淚碑　　　　　　　袁宏道¶
<pb:KR2k0046_WYG_089-28a>¶
欲知叔子恩多少但看龜趺碧淺深銅雀臺中歌舞妓¶
那能揮淚到如今¶
　　天聖巖　　　　　　　　　　　伍　讓¶
白雲居士拾瑤華來往人間歲月賒一自驂鸞輕舉後¶
滿山猶帶舊煙霞¶
　　寓花源　　　　　　　　　　　僧三休¶
隔江人唱浪淘沙月上梧桐影未斜客到潯陽談往事¶
青衫無淚濕琵琶¶
<pb:KR2k0046_WYG_089-28b>¶
　　宋玉墓　　　　　　　　　　　顏　餘¶
曾於騷賦見髙才秋本無心人自哀江樹不知詞客意¶
年年霜葉下荒臺¶
　　董孝子墓　　　　　　　　　　陳　瑚¶
孝子行傭為老親到今雙冡傍湖濱休將織絹疑天女¶
好與千秋感路人¶
皇清¶
　　洞庭湖櫂歌　　　　　　　　　朱丕戭¶
<pb:KR2k0046_WYG_089-29a>¶
　白馬磯前湖水深白鶴山頭鐵笛吟忽聽女兒唱歌¶
　去山長水遠杳難尋¶
　岳陽十月不曾凉雷未收聲虹未藏昨日江南新到¶
　客白蘿衫子葛衣裳¶
　緑蓑青篛碧灣邊初熟黄梅雨半天結得青絲千縷¶
　網還須折栁串銀鯿¶
　　次石碑黄鶴樓呂仙原韻二首　　卞　澍¶
　石室良緣㑹有時仙風飄緲水之湄樓頭賸得江流¶
<pb:KR2k0046_WYG_089-29b>¶
　永逝者如斯静裏知¶
　一枕依稀夢破時笛聲鶴淚徹江湄覺來欲識羅浮¶
　意鐵笛無聲鶴不知¶
　¶
　¶
　¶
　¶
　湖廣通志巻八十九¶
